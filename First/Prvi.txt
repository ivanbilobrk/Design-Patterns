Kako bih ostvario dinamički polimorfizam razrede sam prikazao kao strukture. Svaka struktura u sebi ima pokazivač na virtualnu tablicu te 
članske varijable koje odgovaraju članskim varijabla u objektno orijentiranim jezicima. Virtualne tablice ostvarene su također putem struktura na način da imaju pokazivače na virtualne metode. Virtualne tablice za 
pojedine razrede su napravljene kao statičke strukture te se pokazivač na te strukture pridjeljuje svakom primjerku tog razreda, tj. svi 
primjerci nekog razreda dijele istu virtualnu tablicu. Na taj način kada dodamo nove virtualne metode razreda memorijsko zauzeće 
će uvijek ostati isto jer jedino što primjerci razreda pamte u strukturi je pokazivač na virtualnu tablicu koji je fiksne veličine. 
Virtualnim metodama iz objektno orijentiranih jezika odgovaraju sve metode na koje postoje pokazivač u tablici (strukturi) virtualnih metoda. U ovom 
slučaju to su dogGreet, dogMenu, catGreet, catMenu. Funkcije createDog i createCat su tzv. kreatori jer oni zauzimaju mjesto na heapu za objekt, što bi odgovaralo 
funkcionalnosti ključne riječi new u objektno orijentiranim jezicima. Nakon što su alocirali memoriju na heapu kreatori zovu konstruktor koji iniciraju 
članske varijable i pokazivač na tablicu virtualnih metoda. Kreatori vraćaju pokazivač mjesta na heapu gdje se nalazi novostvoreni objekt. Konstruktor u mom rješenju 
odgovara konstruktoru iz objektno orijentiranih jezika, no tamo je iniciranje tablice virtualnih metoda skriveno. 